
.*ajourføring*
korrigering av innholdet i geodataene slik at de fremstiller de faktiske forhold på et gitt tidspunkt, etter de retningslinjer som gjelder for innhold og kvalitet <<PABG>>

.*applikasjonsskjema*
informasjonsmodellene i SOSI-modellregister er modellert som UML-modeller. UML-modellen for et FKB-datasett benevnes som et UML-applikasjonsskjema. Fra UML-applikasjonsskjema kan det automatisk genereres et GML-applikasjonsskjema som beskriver hvordan dataene representeres som GML <<SOSI-UML>>.

_MERKNAD_: Se objektkatalog

_MERKNAD_: Se http://sosi.geonorge.no/veiledere/UML[veileder for å lese UML-diagrammer]

.*avledet datasett*
bearbeidede primærdata tilpasset et bestemt bruksområde <<FKB>>

_MERKNAD_: Avledede data skal i prinsippet ikke ajourføres direkte, men ajourføringen skal komme gjennom automatisk utvelgelse og generalisering fra primærdata. I noen tilfeller vil dette være en for tung prosess slik at en må avvike fra hovedprinsippet. Kalles også generalisert datasett.

_EKSEMPEL_:	N5 Kartdata (avledet/generalisert produkt fra FKB-data).

.*basis geodata*
Detaljerte geodata som beskriver det fysiske landskapet ved naturlige eller menneskeskapte objekter. Basisdata brukes til lokalisering og som underlag for temadata. <<FKB>>

_MERKNAD_: basis geodata er synonymt med begrepet grunnkart (eller grunnkartdata)

.*datasett*
identifiserbar samling av beslektede data <<G>>

.*egenskap*
navngitt kjennetegn eller karakteristikk av et objekt

.*egenskapsnøyaktighet*
uttrykk for hvor godt egenskapsdataene beskriver de aktuelle egenskapene <<G>>

.*featuretype*
UML-modellelement for å modellere geografiske objekttyper <<SOSI-UML>>.

_MERKNAD_: Begrepet brukes i mange sammenhenger synonymt med objekttype. Se også http://sosi.geonorge.no/veiledere/UML[veileder for å lese UML-diagrammer].

.*Fotogrammetrisk FKB*
FKB-data som er etablert ved fotogrammetrisk kartlegging <<FKB>>  

_MERKNAD_: I Fotogrammetrisk FKB inngår også enkelte objekttyper som ikke registreres fotogrammetrisk. Eksempel er fiktive avgrensningslinjer og representasjonspunkt.

.*grunnkart* 
Grunnkart er et begrep som er synonymt med basis geodata. Se definisjon under basis geodata. 

_MERKNAD_: Grunnkart brukes til flere formål og kan danne grunnlag for avledede kart i forskjellige målestokker. Grunnkartet skal være det kartgrunnlaget som skal tjene alle formål som omhandles i plan- og bygningsloven eller dens forskrifter. 

.*fullstendighet* 
uttrykk for i hvilken grad spesifiserte deler av et produkt finnes i det aktuelle datasettet <<G>>

_MERKNAD_: Fullstendighet karakteriseres ved kvalitetsmålene manglende objekter, overskytende objekter (ønsket om fullstendige geodatabaser innebærer også at det er galt dersom det finnes objekter i databasene som ikke skal være der i henhold til spesifikasjonene) og manglende egenskaper.
Fullstendighet kan angis i prosent i relasjon til spesifiserte krav. Informasjon om fullstendighet må være datert.

.*geodata* 
stedfestet informasjon <<G>>

_MERKNAD_: Geodata består av objektidentifikasjon og informasjon om stedfesting og egenskaper. Stedfestingsdataene på sin side kan omfatte både posisjonsdata og geometriske beskrivelsesdata.

.*kart* 
generalisert avbildning av geografiske objekter med deres romlige relasjoner; med angitt geodetisk datum, projeksjon og koordinatsystem, samt målestokk dersom avbildningen er analog <<G>>

.*kartdata* 
geodata tilrettelagt for presentasjon av kart <<PABG>>

.*kontinuerlig ajourhold*
fortløpende ajourføring basert på rapportering fra forvaltningsrutiner, daglige arbeidsrutiner og samarbeidsparter <<PABG>>

_MERKNAD_: Kalles også administrativt vedlikehold. Data som samles inn administrativt, kan være digitale stikningsdata eller data fra sluttkontroll av beliggenhet, markmålte bygninger, senterpunkt bygning, situasjonsplan og melding om landbruksbygg.

.*kvalitet*
i hvilken grad en samling av iboende egenskaper oppfyller krav <<G>>

_MERKNAD_: Se standarden Geodatakvalitet for en nærmere beskrivelse av datakvalitet. 

.*logisk konsistens*
hvor godt regler som finnes i spesifikasjonene er oppfylt <<G>>

_MERKNAD_: Logisk konsistens betegner sammenhengen mellom produktet og reglene produktet skal oppfylle. Logisk konsistens kan altså måles uten at en kjenner noen "fasit". 

.*metadata*
informasjon som beskriver et datasett <<G>>

_MERKNAD_: Hvilke opplysninger som inngår i metadataene, kan variere avhengig av datasettets karakter. Vanlige opplysninger er innhold, kvalitet, tilstand, struktur, format, produsent og vedlikeholdsansvar.

.*nøyaktighet* 
mål for en estimert verdis nærhet til sin sanne verdi eller til det man antar er den sanne verdi <<G>>

_MERKNAD_: I standarden Geodatakvalitet er de ulike nøyaktighetsmålene beskrevet.

.*objekt* 
forekomst (instans) av en objekttype <<SOSI-UML>>

.*objektkatalog*
definisjon og beskrivelse av objekttyper, objektegenskaper samt relasjoner mellom objekter, sammen med eventuelle funksjoner som er anvendt for objektet. <<SOSI-UML>> 

.*objekttype* 
geografisk objekttype er en klasse av objekter med felles egenskaper, forholdet mot andre objekttyper og funksjoner <<SOSI-UML>> 

_EKSEMPEL_: Eksempler på objekttyper er Takkant, Arealbruksgrense og Mønelinje. 

.*områdetype*
arealinndeling basert på krav til detaljering/nøyaktighet av basis geodata i området <<FKB>> 

_MERKNAD_: I FKB brukes områdetypen til å si noe om hvilken FKB-standard som bør velges i området. Områdetype brukes også som styrende for krav i standardene "Plassering og beliggenhetskontroll" og "Stedfesting av matrikkelenhets- og råderettsgrenser".

.*oppgradering*
forbedring av den datatekniske kvaliteten av eksisterende data <<PABG>> 

.*periodisk ajourhold*
ajourføring som utføres systematisk med jevne mellomrom <<PABG>> 

_MERKNAD_: Ved periodisk ajourføring blir eksisterende data, enten de har vært gjennom kontinuerlig ajourføring eller ei, kontrollert og evt. forbedret, og manglende objekter blir supplert. Objekter som ikke er endret, blir ikke kartlagt på nytt. Etter periodisk ajourføring skal datasettene minimum tilfredsstille kvalitetskravene for den valgte FKB-standard i området. Det kan være nødvendig også med en oppgradering for å oppfylle kvalitetskravene. Periodisk ajourføring gjøres vanligvis ved fotogrammetri.

.*presentasjonsdata*
tilleggsdata til FKB som er nødvendige for å formidle en god presentasjon uten at de opprinnelige datasettene blir berørt <<FKB>>

_MERKNAD_: Presentasjonsdata lages for presentasjoner i ulike målestokker. Det genereres presentasjonsdata for å ha mulighet til blant annet å redigere, avblende/slette, skrive om eller flytte tekster og symboler i kartbildet, uten at datasettene blir berørt. 

_EKSEMPEL_:	Eksempler på presentasjonsdata er tekstdata generert fra datasett der tekst, tall eller symboler er ferdig plassert i kartbildet. En annen type presentasjonsdata er avblendingspolygoner som brukes til å fjerne unødig mye data i et aktuelt kartbilde. 

.*primærdatasett*
et definert geodatasett som består av de mest detaljerte og nøyaktige data innen et definert område, har en viss utbredelse og jevnlig blir produsert og/eller ajourholdt <<G>>

_MERKNAD_: Primærdatasett skal være presentasjons- og produktuavhengige. De skal kunne danne utgangspunkt for forskjellig bruk og forskjellige produkter. Det er derfor krav om en viss utbredelse og produksjon før en kan kalle et datasett for primærdatasett. Primærdatasett er i prinsippet uavhengige datasett (ikke avledet fra andre datasett) og ajourholdes uavhengig av andre datasett. Et objekt tilhører bare ett primærdatasett. 

.*produktspesifikasjon* 
detaljert beskrivelse av ett datasett eller en serie med datasett med tilleggsinformasjon som gjør det mulig å produsere, distribuere og bruke datasettet av andre (tredjepart) <<SOSI-KRAV>>

_MERKNAD_: En dataproduktspesifikasjon kan lages for produksjon, salg, sluttbrukervirksomhet eller annet.

.*standardavvik*
statistisk størrelse som angir spredningen for en gruppe måle- eller beregningsverdier i forhold til deres sanne eller estimerte verdier <<G>>

.*topologi*
beskrivelse av sammenhengen mellom geografiske objekter <<G>>

_MERKNAD_: De aktuelle objektene har ofte en fysisk sammenheng. Topologi er de av objektenes egenskaper som overlever det som er kalt kontinuerlige transformasjoner (også kalt gummiduk-transformasjoner). Alle tallverdier (lengder, arealer og retninger) kan bli forandret, mens for eksempel naboskapsforhold vil være uendret.



